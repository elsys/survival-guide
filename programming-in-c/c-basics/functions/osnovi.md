# Основи на функциите

---

## Какво е функция?

Функция е парче код, което изпълнява дадена задача.

Ако имаме да направим програма, която например трябва да нарисува синусоида върху ПКС \(правоъгълна координатна система\) можем да разделим тази задача на две функции – функция за рисуване на ПКС и функция за рисуване на синусоида.

Разделянето на проблеми на по-малки части и използването на функции, които изпълняват добре зададени задачи е в основата на програмирането и създаването на лесни за разработване, разширяване и използване програми.

Функциите също така са преизползваеми – описанието на една функция става чрез описване на стъпките, които тя извършва за дадени входни параметри, които могат да се променят. При извикване на една функция се задават стойности на входните параметри, което води до промяна на резултатът й.

## Компоненти на една функция

Всяка функция се определя от своите:

* име
* параметри
* резултат

### Име

Името на функцията е необходимо за да можем да се обърнем към точно определена функция, тъй като в своята програма имаме множество от функции. Препоръчително е това име да е описателно за това каква задача изпълнява тази функция.

### Аргументи

Входните параметри, още могат да се нарекат аргументи, са набор от стойности, за които искаме функцията да извърши своята задача при извикването й. При всяко извикване тези аргументи са различни и обикновено резултатът на функцията също е различен.

### Резултат

Резултатът на една функция е нещото, което получаваме след нейното извикване, т.е. след като функцията извърши своята работа за дадени входни аргументи. Този резултат обикновено е една стойност, но понякога имаме функции, които нямат резултат – тези функции обикновено имат странични ефекти, като например принтиране на екрана, пращане на пакет по мрежата и други.

## Математика срещу програмиране

Математическите функции и функциите в програмирането си приличат.

Нека разгледаме математическата функция $$f(x) = x^2$$.

Виждаме, че:

* името на тази функция е $$f$$.
* входният параметър на тази функция е стойността на $$x$$. Този входен параметър може да бъде всяко число, за което може да се пресметне квадратът му, т.е. всяка стойност от реалните числа \($$x \in     \mathbb{R}$$\).
* резултатът на тази функция е число в диапазона $$[0; +\infty)$$

Това съвпада перфектно с елементите на една функция в програмирането.

Разликата между математическите функции и функциите в програмирането идва от това, че в математиката всички функции са чисти \(pure\).

## Чисти функции

Чиста функция е функция, чийто резултат зависи само и единствено от аргументите на функцията. При всяко изчисляване \(извикване\) на чиста функция за дадени входни параметри то тя винаги ще има \(върне\) еднаква стойност.

Това означава, че:

* резултатът на чиста функция не може да зависи от външно състояние \(глобална променлива, локална статична променливаи т.н.\)
* при изпълняване на чиста функция не може да бъде променяно състояние от външния свят \(например да бъде променена стойността през входен указател\)

В програмирането някои функции са чисти, като например функцията за намиране на дължина на стринг `strlen`, функцията за пресмятане на косинус `cos` и др., но често не са – `rand`, `printf`, `scanf`.

Съществува така нареченото функционално програмиране, при което програмите се моделират с използването единствено на чисти функции, но то е извън обхвата на този курс.

